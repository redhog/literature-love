<chapter>
 <title>Kärlek</title>
 <author>Egil Möller</author>
 <copyright>1997-1998, 2001, 2003, 2006</copyright>
 <language>swedish</language>
 <header>
  <chapter>Ensamheten är vår största fiende, även om många inte vill
  erkänna det. Och även när vi har våra vänner omkring oss, ja till
  och med tillsammans med den vi älskar är vi ensamma...</chapter>
 </header>

 <chapter>
  <title>2006</title>
  <chapter id="fjaerilen">
   <title>Fjärilen</title>

   <chapter>Fjärilen är lycklig och fri, högt flyger den mot den blå
   himlen, länge dricker den näktar ur varje blomma. Varje dag
   fladdrar den lilla fjärilen vidare till en ny blomma. Varje kväll
   sover den under ett nytt blad. Den är så vacker, fjärilen, och
   blommorna är så vackra.</chapter>

   <chapter>Sommaren börjar leda mot sitt slut, luften blir kallare.
   Blommorna börjar vissna, och den dagen kommer då fjärilen inte
   längre hittar någon blomma. Den natten kommer då fjärilen måste
   sova på en sten.</chapter>

   <chapter>Den natten drömmer fjärilen om den sista blomman den
   besökte, om det sista bladet den sov under, och den undrar, varför
   den inte stannade under dess blad, vissnade bort tillsammans med
   den.</chapter>

   <chapter>Men nu är det för sent att vända om, fjärilen måste
   vidare. Nästa dag flyger den mot den blå himlen. Nästa dag fladdrar
   den lilla fjärilen vidare, letande efter en blomma. Nästa natt
   sover den på nytt på en sten.</chapter>

   <chapter>Den natten drömmer fjärilen om alla bladen den sovit
   under, om alla blommorna den besökt.</chapter>

   <chapter>Den natten föll den första snön.</chapter>
  </chapter>
 </chapter>

 <chapter>
  <title>2003</title>
  <chapter id="faageln">
   <title>Fågeln</title>

   <chapter>Det var en gång en liten fågel, som bodde i en bur hos en
   liten pojke. Han hade fått den av sin far i födelsedagspresent, och
   han var så lycklig. Varje dag matade pojken fågeln, gav den vatten
   och pratade med den. Han tog den med ut på sina promenader i
   skogen, och han visade den sina hemliga gömställen där. Men fågeln
   var tyst, den svarade honom inte när han pratade med den, och även
   om den verkade tycka om när han bar buren ut i skogen, och även om
   den tittade intresserad på hans gömställen, verkade den inte
   riktigt lycklig.</chapter>

   <chapter>Så en kväll, när solen precis skulle gå ner, och pojken
   kom hem från skogen med fågeln, och skulle säga godnatt till den,
   frågade han den, varför den inte var lycklig. Han ville ju så gärna
   att den skulle vara lycklig, precis som han. Fågeln svarade som
   vanligt inte, för det kan inte fåglar göra, men den tittade sorgset
   upp mot det öppna fönstret där några fåglar flög förbi för att
   sedan landa på ett av staden tak. Pojken såg länge på dem, och utan
   att säga ett ord, öppnade han buren och bar den till fönstret. Han
   stod där och såg efter fågeln, tills den inte syntes mer.</chapter>

   <chapter>Då tog han med sig buren, och bar den ut i skogen, och han
   pratade med fågeln om inte svarade, för den var inte där. Och varje
   dag efter det, gjorde pojken som vanligt, och visade skogen och
   sina gömställen för fågeln, som flugit sin väg.</chapter>

   <image><width>2.8</width><location>pictures</location><name>Faageln</name></image>

  </chapter>

  <chapter id="farbrodern">
   <title>Farbrodern</title>

   <chapter>Solen kastar långa strålar längs med marken, mellan träden
   som står glest i parken, över de unga som sitter i gräset eller
   flannerar runt, arm i arm. Mitt i allt livet, mitt i våren, sitter
   en farbror på en träbänk, vänd mot solen. Han har lagt av sig
   hatten bredvid sig, och hans rock hänger över ryggstödets ena ända.
   Han skuggar lätt för ögonen med ena handen och tittar förbi solen,
   ut i den klara kvälshimlen.</chapter>

   <chapter>Några ungdomar går förbi honom, hand i hand, två pojkar,
   och skymmer hans himlen för ett ögonblick. Han hytter mot dem, som
   för att vifta bort dem. Inte för att de är två pojkar, inte för att
   de är älskande, eller kanske lite därför, men för att de är unga,
   för att de är i vägen, för att de är söta och kärleksfulla. Han
   gillar inte de kärleksfulla, farbrodern.</chapter>

   <chapter>De är värst om våren, då kommer de fram som sniglar vid
   regn.  Slemmar sin väg över parken och lämnar kvar en känsla av
   rosa slisk efter sig. Nej, han tycker bättre om de i hans egen
   ålder. Deras kroppar och tankar har för länge sedan glömt att de en
   gång själva var sådana, förkrympt och torkat som russin, precis som
   han själv.  Nu liknar de honom själv alldeles. Det är nog den
   största anledningen till att han ogillar ungdomarna - att han
   aldrig fick vara som de, att han var så som han är nu, även
   då.</chapter>

   <chapter>De har gått förbi honom nu, hans syn är återigen klar och
   blå, och han förlåter dem, åh, han förlåter dem, för de låter honom
   åtminstone leva en sekund när han betraktar dem, han får åtminstone
   sitta här på bänken och se på livet, även om han inte får leva det
   själv. De vet inte vad de just givit honom - en bit av deras
   kärlek. Han kan leva på det i dagar efteråt.</chapter>

   <chapter>Och ner för kinden faller en tår från de blå
   ögonen.</chapter>

  </chapter>
 </chapter>

 <chapter>
  <title>1997-2001</title>
  <chapter>
   <title>Endia</title>

   <chapter>Om man tar buss 324 ända ut till ändhållplatsen, och sedan
   cyklar 9 kilometer längs en grusväg där bokarnas löv skymmer solen,
   de få dagar det är sol, då kommer man till ett litet omålat, grått
   trähus med plåttak. Det ända som skvallrar om att det bor någon här
   är en parabolantenn uppsatt på en stör i den igenvuxna
   trädgården.</chapter>

   <chapter>Det är sent och nattens mörker förtätas ytterligare av
   ösregnet som fått alla de risiga ogräsen i trädgården kring huset
   att sloka och plattas ut. I ett av fönstren lyser ett blått sken,
   som av en TV eller en datorskärm, och framför skärmen sitter en
   ensam pojke, fast han föredrar att kalla sig en ung man. Pojkens
   fingrar smeker över tangentbordet, knappt utan att lyftas alls från
   det. Hans blick är förlorad långt inne i den värld som byggs upp av
   ikoner och texter.</chapter>

   <chapter>I fjärran hörs mullret av annalkande åska. Pojken skriver
   några kommandon, stavar fel flera gånger och måste göra om. Han är
   stressad, svettdropparna tränger fram i hans panna. Så, äntligen
   töms skärmen och meddelandet "Computer correctly taken down for
   system maintance. Please turn off main power." visas i röd
   text. Han drar snabbt ut alla kablar , tar upp en filt från sängen,
   rullar in sig i den och lägger sig, eller snarare faller, ned i
   sängen. Han är trött, har inte sovit på 35 timmar.</chapter>

   <chapter>Han drömmer, om Endia, flickan i klassen över honom. Hon
   är som alla de andra, pratar om oväsentligheter, men ändå inte. Hon
   har förändrats, eller är det han som ändrats? Håller han på att bli
   en av dem? Vad han hatar dem, alla users, alla som tror att de kan
   allt, vet allt, men som inte vet ett skit och som frågar om allt
   femton gånger, efter det att man förklarat det för dem. Han kan
   fortfarande känna hatet som vällde fram när läraren sade till honom
   om trace-programmet. Hördu lilla gubben, du vet att vi inte får ha
   några spel. Avsluta genast det där! Läraren hade låtit som om han
   visste allt. Egentligen visste han ingenting. På rasten efteråt
   hade Endia kommit fram till honom och sagt att han inte skulle bry
   sig, lärarna säger alltid så mycket dumheter. Jag vet att du är
   smart och han hade säkert fel, fast jag förstår inget av det där
   hade hon sagt.</chapter>

   <chapter>I drömmen ser han hennes ansikte igen som när hon sade det
   där. Varför hade hon sagt det? Ingen annan hade ju brytt sig?  Får
   jag följa med dig hem? Hon luktade blommor. Hon stod tätt intill
   honom. Ändå gick alla förbi, precis som om de inte fanns, och
   kanske gjorde de det inte heller. Ja, vist ville han att hon skulle
   följa med honom hem. Han kunde skjutsa henne på sin pakethållare,
   eller så kunde de gå, det senare skulle visserligen ta lite tid,
   men det gjorde väl inget. Vinden blåste genom hans hår när de
   cyklade fram längs grusvägen. Vad livet var underbart egentligen!
   På pakethållaren satt skolans sötaste flicka, och de skulle hem
   till honom och dricka te och han skulle visa sin dator som han
   byggt.</chapter>

   <chapter>Han vaknar med ett ryck när hela rummet skiner upp av en
   blixt. Dundret kommer nästen direkt efter blixten, han hinner inte
   ens börja räkna... Det var en så fin dröm, varför kunde han inte få
   fortsätta drömma? Han rullar in sig ännu hårdare i filten och
   borrar in huvudet under en kudde, men han kan inte somna ändå. Och
   inte kan han ha på datorn heller när det åskar. Han går upp, går ut
   i köket och sätter på en kanna med te. Inte för att han är törstig,
   men något måste han ju göra!</chapter>

   <chapter>Tänk om hon gillar honom? Det måste hon göra, annars
   skulle hon väl inte vilja följa med honom hem! Tänk att en flicka
   kan vara intresserad av honom! Nej, det var ju bara en dröm. Endia
   hade aldrig frågat honom om hon fick följa med honom hem. Hon hade
   aldrig åkt på hans pakethållare, och lika bra var väl det, för
   pakethållaren var inte så hållbar, och Endia var ganska kraftig,
   och dessutom var pakethållaren trasig! Man skall alltid försöka
   hitta bra saker i det dåliga. Annars så kan man göra som han i
   "Mitt liv som hund", som jämförde med Laika, hunden som de sköt upp
   i rymden och som fick svälta ihjäl när maten tog slut... Pojken
   håller armarna om sig, försöker krama sig själv. Han är så ensam
   här ute i skogen och han fryser.</chapter>

   <chapter>I morgon skall han få träffa henne igen! Undrar vad hon
   skall göra efter skolan? Och inte vågar han fråga henne, och det är
   bara i en dröm som hon skulle fråga honom. Egentligen vet han inte
   vad man gör efter skolan. Han åker ju alltid hem och sätter sig
   framför datorn, hämtar posten och börjar arbeta, antingen med
   databashanteraren eller med det han kallar Databasen, databasen med
   loginnamn, lösenord, säkerhets fel och värddatornamn som hans
   databassystem hanterar. Han kanske borde följa med de andra
   killarna. Fast då skulle de kanske börja undra. Nej, morgondagen
   blir nog precis som alla andra; en hel dag när han måste gå omkring
   och inte göra något "mysko" eller förbjudet. Allt filmas ju, och
   sparas, och han vill ju inte att någon skall kunna koppla ihop
   honom med den plötsliga ökningen av öppna portar på
   skolan...</chapter>

   <chapter>Hon gillar honom! Hon gillar honom! Tanken hoppar upp och
   ned i hans huvud, åker berg och dal bana mellan hans fötter och
   hårspetsar, rutschar ut i vänstra lillfingret och smyger sig ut
   över bänken. -Och vad är det här då? Läraren pekar på det som nu
   står på bänken, En. Hela klassen har vänt sig om mot
   honom. Förebrående blickar. Hatande blickar. Nedlåtande
   blickar. Jaså, han är inte så fin ändå, han klottrar på bänken,
   säger de. Han hatar dem. Hatar dem för att de inte förstår, för att
   de inte vill förstå. De har aldrig älskat. Inte som han i alla
   fall. Han känner färgen stiga i ansiktet. Titta på honom säger
   blickarna, titta hur generad han blir. Vad skrev du, viktigpetter?
   Läraren ger honom ett suddgummi. Radera! Och inte ett sträck vill
   jag se på bänken hädanefter, och det gäller er andra också, sitt
   inte där och flina!  Jobba!</chapter>

   <chapter>Ingrid heter hon, läraren. Ingrid Sandberg. Alla hatar
   henne, och kanske just därför var det så kul att få se henne trycka
   till honom.</chapter>

   <chapter>Hon hade suttit och tittat på honom i matsalen, tvärs över
   borden. I alla fall hade det känts så. Han hoppas att hon skall
   komma fram till honom i dag igen och säga att han inte skall bry
   sig om de andra och deras blickar när han skrev på bänken, men hon
   kommer inte. Hon står och pratar med sina kompisar. De skall ut i
   kväll till ett ställe som heter Hennes Källare. Hon ser glad ut,
   viskar något till flickan bredvid henne. Viskar hon om honom?  Nej,
   han kan ju inte stå och stirra på dem och tjyvlyssna. Han öppnar
   sitt skåp, tar fram disketten och springer iväg till
   datasalen. Längst bak finns det en dator som inte TV-bevakas. De
   måste ha glömt den vid installationen, för det finns fyra
   metallbleck uppsatta på väggen där kameran borde ha suttit, sådana
   bleck som kamerorna är fästa i. Han stoppar in disketten och öppnar
   en Word-fil som ligger där. Han har själv skrivit makrot, det tog
   en hel kväll, men det var det värt. Makrot utnyttjar en bugg i
   systemet som gör att ett program kan få ring0 rättigheter och
   slänga ut Windows och säkerhetsprogrammet. Så startar han ett
   program från disketten som nu är upplåst och datorn startas om. Så
   är han inne i OSet som en kompis gjorde. Härifrån har han full
   kontroll över hela nätet, han kan se vad alla gör, se alla
   övervakningskamerabilder och allas filer, till och med
   Administrator-användarens. Han kollar snabbt igenom listan med
   inloggade. John är inne. Han är inte speciellt smart sysop så då
   kan pojken göra lite dumdristigare saker utan att det är så
   farligt. Snart har han förlorat sig in i sin värld av text och
   loginskärmar.</chapter>

   <chapter>Hej! Han rycker till, trycker på en knapp och skärmen
   ändras till en Word-bild med en text. Så vänder han sig om. Endia!
   Då hade han ju inte behövt säkerhetsfunktionen! Hon undrar om han
   vill följa med ut i kväll. Nej det här måste vara en dröm, men det
   är klart att han vill med. Vi ses klockan 9 på Hennes Källare säger
   hon och är redan på väg bort till de andra flickorna.</chapter>

   <chapter>Där framme står hon. Hon ler, tar honom i handen och leder
   honom ut på dansgolvet. Pojken vänder sig om, han orkar inte se på
   dem. Vakten i dörren ser undrande på honom. "Kom inte du
   nyss?". Tänk att han kan springa så fort. Husen flyr bakom honom
   och skogen sluter honom i sin famn där han rusar genom den kalla,
   fuktiga natten.</chapter>

   <chapter>Huset är så ovanligt tyst. Allt är avstängt. Inte ens en
   lampa är tänd. Längst in, i ett hörn sitter pojken inrullad i en
   filt. Han rör sig inte, och man måste anstränga sig för att höra
   hans svaga andhämtning. Hur kunde han tro att någon skulle bry sig
   om honom? Hur kunde han?</chapter>

   <chapter>Varför kom du inte igår? Han tittar upp från
   skärmen. Varför kom du inte? Jag väntade ju på dig! Ja, visst hade
   hon väntat. Dansande med den där killen. Utan en tanke på honom!
   Jag var där säger han. Du dansade med någon och ni såg så lyckliga
   ut. Hon börjar skratta. Först svagt, sedan allt mer och mer. Till
   slut sitter hon på bordet och vrider sig av skratt. Åh,
   stackare. Trodde du att jag var kär i honom, att jag inte brydde
   mig om dig? Det var bara en kompis! Vi väntade på dig, men du kom
   aldrig så han frågade mig om vi inte kunde dansa så
   länge...</chapter>

   <chapter>Men pojken lyssnar inte längre. Varför skulle han lyssna
   på henne och hennes tjattrande? Framför sig breder nätet ut sig;
   mil efter mil av kablar och servrar, och han har tillgång till dem
   alla!  I dag skall han visa dem, i dag skall alla få se att han
   kan. Ingen skall längre skratta åt honom eller säga till honom att
   sluta spela. I dag skall han visa dem vad han arbetat med fram
   tills nu.</chapter>

   <chapter>E N D I A [ENTER]. Varför skriver du mitt namn?
   Någonstans långt borta hör han en röst, en röst som kallar honom
   tillbaka. Nej, det är för sent, han kommer inte tillbaka. Nu finns
   ingen återvändo. Han ser hur en efter en av servrarnas IP-nummer
   dyker upp på skärmen: 194.254.24.4 Killed. 194.245.24.3
   Killed. 194.254.24.2 Unkillable. Unkillable! Han är spårad! Han
   slår av datorns strömbrytare. Varför? Han är alldeles
   kallsvettig. Hur kan de ha kommit fram till honom så snabbt?
   Varför stängde du av datorn? Åh, gud, Endia! Vad har han gjort!?
   Larmet går. Det tjuter i alla salarna, i korridorerna medans de
   springer ut, hand i hand.</chapter>

   <chapter>Det var du va? Ja, visst var det han, visst var det han
   som raserade allt. Och nu har de upptäckt honom! En kall hand läggs
   på hans axel och hans släpas bort genom folkmassan mot en väntande
   svart bil. Genom tårarna och skriken hör han Endia säga till sin
   vännina att han ändå nog var ganska knäpp.</chapter>

   <chapter>Någon dator tillåts jag inte ha, så jag har skrivit ner
   historien på papper. Det var svårt, i alla fall till en början. Jag
   var inte van att skriva med penna då, men det går lättare nu. Jag
   lägger ner pennan och rullar in mig i min filt längst in i
   cellen.</chapter>

  </chapter>

  <chapter>
   <title>Lina</title>

   <chapter>Försiktigt viftar jag bort ytterligare en snöflinga från
   bladet, jag vill ju inte gärna stryka ut bläcket. Men det hjälper
   inte, det smetas ut, blir till långa sträck så att man knappt kan
   läsa vad jag skrivit. Om nu någon skulle vilja läsa det. Två lyktor
   närmar sig genom snöyran. De är så vackra, ljuset liksom bildar
   strålar när det återspeglas från miljontals snöstjärnor. n0 * sin A
   = n1 * sin B, att en så enkel fysikalisk lag kan vara så
   vacker!</chapter>

   <chapter>Kvällen hade börjat vackert, romantiskt på något sätt. Jag
   hade vandrat där längs med järnvägsspåren in mot staden. Det hade
   jag gjort många gånger, men den här gången var speciell; vi skulle
   fira att den nya bron var klar. Jag, Daniel, Johan och Lizander, vi
   som planerat bron helt enkelt. Jag småsjöng för mig själv när jag
   gick in genom dörrarna till Studion. Vakterna sträckte antydde inte
   ens att de ville se mitt ID, de kände mig, jag var ju nästan
   stamkund där.</chapter>

   <chapter>Hon måste hata mig! Jag kunde fortfarande känna smärtan av
   dörren som slogs igen över mina fingrar för att sedan öppnas precis
   så mycket att hon kunde sparka till mig för att få bort
   fingrarna. Jag hade trillat baklänges, rullat ner för de fyra
   trappstegen och landat med huvudet djupt inne i den snödriva som
   jag tidigare på dagen skottat ihop åt barnen för att de skulle
   kunna bygga en snögrotta.</chapter>

   <chapter>Jag mådde illa, var nästan kräkfärdig. Inte för att jag
   druckit speciellt mycket, visserligen hade jag tagit ett par öl och
   en tequila, men det här var inget biologiskt fenomen. Det var rent
   psykiskt. Fan vad jag skämdes över mig själv. Jag tog upp en näve
   snö och mosade runt den i mitt ansikte. Det var skönt att känna
   snöns kyla mot min heta hud och det kalla vattnet som droppade ner
   innanför min skjorta. Snart skulle jag vara hemma. Jag skulle stå
   där och se henne i ögonen. Hej! skulle jag säga och le, och hon
   skulle krama om mig, ovetande om vad som hänt. Men tids nog skulle
   hon få veta. Tids nog skulle munnarna i den här lilla staden där
   alla kände alla gå som binas surr i en bikupa. Alla skulle veta
   allt. Även hon, och vad hon då skulle ta sig till kan jag inte ens
   tänka mig i min vildaste fantasi... Det var då jag bestämde mig;
   jag skulle säga det direkt. Hon skulle få höra det av mig, inte av
   någon annan.</chapter>

   <chapter>Jag stod där vid baren med Lizander, pratade om nästa
   projekt och drack öl, ett Tyskt mörkt öl och lät blicken glida över
   de som hittills kommit. Studion var nästan tom fortfarande, och av
   de som kommit kände jag nästa hälften. Hon satt ensam längst in i
   hörnet, uppflugen på en av högtalarna och med ett högt glas i
   handen. Hon tittade sig hela tiden nervöst om, som om hon var rädd
   för något.</chapter>

   <chapter>Studion började fyllas. Nu kom det fler som jag inte
   kände. Skall vi ta och studsa ett tag, undrade Lizander när hans öl
   tagit slut. Varför inte? Jag vände och började gå i riktning mot
   dansgolvet som nu börjat fyllas. Vi stannade ungefär i mitten av
   dansgolvet. De spelade en ganska söndermixad version av Fire
   Starter som övergick i Das Boot. Inget vidare med andra ord. Så
   fick Lizander syn på någon, vinkade och dansade iväg och var
   försvunnen. Jag funderade på att återvända till baren, men så fick
   jag syn på henne igen. Hon hade just hoppat ner från högtalaren och
   dansade för sig själv som om hon vore i trance. Så fick hon syn på
   mig, eller rättare sagt, våra blickar möttes, och gick i sär,
   möttes igen, och så började hon dansa mot mig. Hon hade en ljusblå
   kort klänning och en svart handväska med brett band som löpte tätt
   runt halsen och ner mellan brösten, som en orm som slingrade sig
   runt henne för att döda henne smetade det sig längs med henne. Hon
   log mot mig, vände bort blicken, och så tillbaka.</chapter>

   <chapter>Precis när hon kommit fram till mig stannade musiken av
   och de spelade en tryckare. Hon log och gjorde en frågande
   gäst. Jag nickade och hon lade sina armar runt mig.</chapter>

   <chapter>Jag behöver knappast säga att det gick för långt, även om
   vi aldrig låg med varandra. det fick vi aldrig någon möjlighet
   till. Efter ett par danser släppte hon mig, hon sade att hon var
   tvungen att gå på toaletten. Jag såg henne aldrig efter det. Jag
   satte mig i baren, och så kom jag att tänka på Lina därhemma, och
   kände illamåendet kommer smygande. Jag hämtade ut min jacka ur
   garderoben och gick hemåt, många timmar tidigare än jag tänkt
   mig. Vad jag hatade mig själv. Att jag fallit för en så låg
   frestelse!</chapter>

   <chapter>Ljudet av skrikande bromsar, och så är allt sluta. Man kan
   höra skrämda människor som ropar till varandra. Lokföraren står där
   och låter blicken svepa längs med hjulen. Hans blick är stel,
   död. Det var inte mitt fel mumlar han gång på gång. Nej det var
   inte ditt fel. Det var jag som gjorde fel. det var jag som kysste
   henne. Det var jag som inte tänkte på Lina då, utan bara på mig
   själv och nuet.</chapter>

  </chapter>
 </chapter>

 <chapter>
  <class>about</class>
  <chapter>This text is free software; you can redistribute it
  and/or modify it under the terms of the GNU General Public License
  as published by the Free Software Foundation; either version 2 of
  the License, or (at your option) any later version.</chapter>

  <chapter>This text is distributed in the hope that it will be
  useful, but WITHOUT ANY WARRANTY; without even the implied warranty
  of MERCHANTABILITY or FITNESS FOR A PARTICULAR PURPOSE.  See the GNU
  General Public License for more details.</chapter>

  <chapter>You should have received a copy of the GNU General Public
  License along with this program; if not, write to the Free Software
  Foundation, Inc., 59 Temple Place, Suite 330, Boston, MA 02111-1307
  USA</chapter>
 </chapter>
</chapter>
